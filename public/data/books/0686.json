{
    "meta": {
        "id": "0686",
        "Bu": "小乘单译经·第0686部",
        "title": "佛说进学经一卷",
        "Arthur": "宋居士沮渠京声译",
        "last_bu": {
            "id": "0685",
            "name": "上一部：乾隆大藏经·小乘单译经·佛说法受尘经一卷"
        },
        "next_bu": {
            "id": "0687",
            "name": "下一部：乾隆大藏经·小乘单译经·佛说得道梯隥锡杖经一卷"
        }
    },
    "juans": [
        {
            "id": "j0686-1",
            "type": "bt",
            "content": [
                "\n\n\n        佛说进学经\n       \n\n"
            ]
        },
        {
            "id": "p-0",
            "type": "p",
            "content": [
                "闻如是。一时佛游舍卫祇树之园须达精舍。大贤众千二百五十人。佛告诸比丘。有四雅行。智者常遵。丈夫所修。达士恒奉。不才愚夫所不好乐。何等为四。孝事父母悦色养足。守仁行慈终始不杀。惠施济乏未曾吝逆。遭值圣世捐荣履道。是四雅行。智者所遵。丈夫所修。达士所奉。不才愚夫所不好乐。佛时颂曰。"
            ]
        },
        {
            "id": "p-1",
            "type": "p",
            "content": [
                "智者称孝　　愍命慈活　　放施普给",
                "超俗崇寂　　如是正业　　明士所习",
                "圣见已具　　定至无为"
            ]
        },
        {
            "id": "p-2",
            "type": "p",
            "content": [
                "佛告比丘。复有二法。若在闲宴。或处大众。心行莫懈。一者静寂贤圣默定。二者博学讲论邃义。又有二施。饮食美味以安身命。敷散经典开微悦听。食施安身。法施迁神。一事虽快法施为最。是以比丘。念演妙法宣慧莫痴。既自洗濯并净尘着。如是道法永度无穷。乃名出家具足觉了。佛说经竟。比丘欢喜。作礼受教。"
            ]
        }
    ]
}