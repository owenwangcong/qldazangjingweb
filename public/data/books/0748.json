{
    "meta": {
        "id": "0748",
        "Bu": "小乘单译经·第0748部",
        "title": "天请问经一卷",
        "Arthur": "唐三藏沙门玄奘奉诏译",
        "last_bu": {
            "id": "0747",
            "name": "上一部：乾隆大藏经·小乘单译经·佛说贤者五福德经一卷"
        },
        "next_bu": {
            "id": "0749",
            "name": "下一部：乾隆大藏经·小乘单译经·佛说护净经一卷"
        }
    },
    "juans": [
        {
            "id": "j0748-1",
            "type": "bt",
            "content": [
                "\n\n\n        天请问经\n       \n\n"
            ]
        },
        {
            "id": "p-0",
            "type": "p",
            "content": [
                "如是我闻。一时薄伽梵。在室罗筏国。住誓多林给孤独园。时有一天。颜容殊妙。过于夜分。来诣佛所。顶礼佛足。却住一面。是天威光。甚大赫奕。周遍照曜誓多园林。尔时彼天。以妙伽他。而请佛曰。"
            ]
        },
        {
            "id": "p-1",
            "type": "p",
            "content": [
                "云何利刀剑　　云何碜毒药",
                "云何炽盛火　　云何极重暗"
            ]
        },
        {
            "id": "p-2",
            "type": "p",
            "content": [
                "尔时世尊。亦以伽他。告彼天曰。"
            ]
        },
        {
            "id": "p-3",
            "type": "p",
            "content": [
                "粗言利刀剑　　贪欲碜毒药",
                "嗔恚炽盛火　　无明极重暗"
            ]
        },
        {
            "id": "p-4",
            "type": "p",
            "content": [
                "天复请曰。"
            ]
        },
        {
            "id": "p-5",
            "type": "p",
            "content": [
                "何人名得利　　何人名失利",
                "何者坚钾胄　　何者利刀杖"
            ]
        },
        {
            "id": "p-6",
            "type": "p",
            "content": [
                "世尊告曰。"
            ]
        },
        {
            "id": "p-7",
            "type": "p",
            "content": [
                "施者名得利　　受者名失利",
                "忍为坚钾胄　　慧为利刀杖"
            ]
        },
        {
            "id": "p-8",
            "type": "p",
            "content": [
                "天复请曰。"
            ]
        },
        {
            "id": "p-9",
            "type": "p",
            "content": [
                "云何为盗贼　　云何智者财",
                "谁于天世间　　说名能劫盗"
            ]
        },
        {
            "id": "p-10",
            "type": "p",
            "content": [
                "世尊告曰。"
            ]
        },
        {
            "id": "p-11",
            "type": "p",
            "content": [
                "邪思为盗贼　　尸罗智者财",
                "于诸天世间　　犯戒能劫盗"
            ]
        },
        {
            "id": "p-12",
            "type": "p",
            "content": [
                "天复请曰。"
            ]
        },
        {
            "id": "p-13",
            "type": "p",
            "content": [
                "谁为最安乐　　谁为大富贵",
                "谁为恒端严　　谁为常丑陋"
            ]
        },
        {
            "id": "p-14",
            "type": "p",
            "content": [
                "世尊告曰。"
            ]
        },
        {
            "id": "p-15",
            "type": "p",
            "content": [
                "少欲最安乐　　知足大富贵",
                "持戒恒端严　　破戒常丑陋"
            ]
        },
        {
            "id": "p-16",
            "type": "p",
            "content": [
                "天复请曰。"
            ]
        },
        {
            "id": "p-17",
            "type": "p",
            "content": [
                "谁为善眷属　　谁为恶心怨",
                "云何极重苦　　云何第一乐"
            ]
        },
        {
            "id": "p-18",
            "type": "p",
            "content": [
                "世尊告曰。"
            ]
        },
        {
            "id": "p-19",
            "type": "p",
            "content": [
                "福为善眷属　　罪为恶心怨",
                "地狱极重苦　　无生第一乐"
            ]
        },
        {
            "id": "p-20",
            "type": "p",
            "content": [
                "天复请曰。"
            ]
        },
        {
            "id": "p-21",
            "type": "p",
            "content": [
                "何者爱非宜　　何者宜非爱",
                "何者极热病　　谁是大良医"
            ]
        },
        {
            "id": "p-22",
            "type": "p",
            "content": [
                "世尊告曰。"
            ]
        },
        {
            "id": "p-23",
            "type": "p",
            "content": [
                "诸欲爱非宜　　解脱宜非爱",
                "贪为极热病　　佛是大良医"
            ]
        },
        {
            "id": "p-24",
            "type": "p",
            "content": [
                "天复请曰。"
            ]
        },
        {
            "id": "p-25",
            "type": "p",
            "content": [
                "谁能覆世间　　世间谁所魅",
                "谁令舍亲友　　谁复障生天"
            ]
        },
        {
            "id": "p-26",
            "type": "p",
            "content": [
                "世尊告曰。"
            ]
        },
        {
            "id": "p-27",
            "type": "p",
            "content": [
                "无智覆世间　　世间痴所魅",
                "悭贪舍亲友　　染着障生天"
            ]
        },
        {
            "id": "p-28",
            "type": "p",
            "content": [
                "天复请曰。"
            ]
        },
        {
            "id": "p-29",
            "type": "p",
            "content": [
                "何物火不烧　　风亦不能碎",
                "非水所能烂　　能浮持世间",
                "谁能与王贼　　勇猛相抗敌",
                "不为人非人　　之所来侵夺"
            ]
        },
        {
            "id": "p-30",
            "type": "p",
            "content": [
                "世尊告曰。"
            ]
        },
        {
            "id": "p-31",
            "type": "p",
            "content": [
                "福非火所烧　　风亦不能碎",
                "福非水所烂　　能浮持世间",
                "福能与王贼　　勇猛相抗敌",
                "不为人非人　　之所来侵夺"
            ]
        },
        {
            "id": "p-32",
            "type": "p",
            "content": [
                "天复请曰。"
            ]
        },
        {
            "id": "p-33",
            "type": "p",
            "content": [
                "我今犹有疑　　请佛为除断",
                "今世往后世　　谁极自欺诳"
            ]
        },
        {
            "id": "p-34",
            "type": "p",
            "content": [
                "世尊告曰。"
            ]
        },
        {
            "id": "p-35",
            "type": "p",
            "content": [
                "若多有珍财　　而不能修福",
                "今世往后世　　彼极自欺诳"
            ]
        },
        {
            "id": "p-36",
            "type": "p",
            "content": [
                "尔时彼天。闻佛世尊说是经已。欢喜踊跃。叹未曾有。顶礼佛足。即于佛前。欻然不现。"
            ]
        }
    ]
}