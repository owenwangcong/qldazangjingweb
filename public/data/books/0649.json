{
    "meta": {
        "id": "0649",
        "Bu": "小乘阿含部·第0649部",
        "title": "五阴譬喻经一卷",
        "Arthur": "后汉安息国三藏法师安世高译",
        "last_bu": {
            "id": "0648",
            "name": "上一部：乾隆大藏经·小乘阿含部·佛说圣法印经一卷"
        },
        "next_bu": {
            "id": "0670",
            "name": "下一部：乾隆大藏经·小乘阿含部·佛说水沫所漂经一卷"
        }
    },
    "juans": [
        {
            "id": "j0649-1",
            "type": "bt",
            "content": [
                "\n\n\n        五阴譬喻经\n       \n\n"
            ]
        },
        {
            "id": "p-0",
            "type": "p",
            "content": [
                "闻如是。一时佛游于靡胜国。度河津见中大沫聚随水流。即告比丘言。诸比丘。譬如此大沫聚随水流。目士见之观视省察。即知非有虚无不实速消归尽。所以者何。沫无强故。如是比丘。一切所色去来现在。内外粗细好丑远近比丘。见此当熟省视观。其不有虚无不实。但病但结但疮但伪。非真非常为苦为空为非身为消尽。所以者何。色之性无有强。譬如比丘天雨渧水一泡适起一泡即灭。目士见之观视省察。即知非有虚无不实速消归尽。所以者何。泡无强故。如是比丘。一切所痛去来现在。内外粗细好丑远近。比丘见知当熟省视观其不有虚无不实。但病但结但伪但疮。非真非常为苦为空为非身为消尽。所以者何。痛之性无有强故。"
            ]
        },
        {
            "id": "p-1",
            "type": "p",
            "content": [
                "譬如比丘季夏盛热日中之炎。目士见之观视省察。即知非有虚无不实速消归尽。所以者何。炎无强故。如是比丘。一切所想去来现在。内外粗细好丑远近。比丘见是当熟省视观。其不有虚无不实。但淫但结但疮但伪。非真非常为苦为空为非身为消尽。所以者何。想之性无有强。"
            ]
        },
        {
            "id": "p-2",
            "type": "p",
            "content": [
                "譬如比丘人求良材担斧入林。见大芭蕉鸿直不曲。因断其本斩其末劈其叶。理分分[利-禾+皮]而解之。中了无心何有牢固。目士见之观视省察。即知非有虚无不实速消归尽。所以者何。彼芭蕉无强故。如是比丘一切所行去来现在。内外粗细好丑远近。比丘见此当熟省视知。其不有虚无不实。但淫但结但疮但伪。非真非常为苦为空为非身为消尽。所以者何。行之性无有强。"
            ]
        },
        {
            "id": "p-3",
            "type": "p",
            "content": [
                "譬如比丘幻师与幻弟子于四衢道大人众中。现若干幻化作群象群马车乘步从。目士见之观视省察。即知不有虚无不实无形化尽。所以者何。幻无强故。如是比丘。一切所识去来现在。内外粗细好丑远近。比丘见此当熟省视观。其不有虚无不实。但淫但结但疮但伪。非真非常为苦为空为非身为消尽。所以者何。识之性无有强。于是佛说偈言。"
            ]
        },
        {
            "id": "p-4",
            "type": "p",
            "content": [
                "沫聚喻于色　　痛如水中泡",
                "想譬热时炎　　行为若芭蕉",
                "夫幻喻如识　　诸佛说若此",
                "当为观是要　　熟省而思惟",
                "空虚之为审　　不睹其有常",
                "欲见阴当尔　　真智说皆然",
                "三事断绝时　　知身无所直",
                "命气温燸识　　舍身而转逝",
                "当其死卧地　　犹草无所知",
                "观其状如是　　但幻而愚贪",
                "心心为无安　　亦无有牢强",
                "知五阴如此　　比丘宜精勤",
                "是以当昼夜　　自觉念正智",
                "受行寂灭道　　行除最安乐"
            ]
        },
        {
            "id": "p-5",
            "type": "p",
            "content": [
                "佛说如是比丘闻皆欢喜。"
            ]
        }
    ]
}