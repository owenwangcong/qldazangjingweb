{
    "meta": {
        "id": "0508",
        "Bu": "大乘单译经·第0508部",
        "title": "佛说八大人觉经一卷",
        "Arthur": "后汉沙门安世高译",
        "last_bu": {
            "id": "0507",
            "name": "上一部：乾隆大藏经·大乘单译经·千佛因缘经一卷"
        },
        "next_bu": {
            "id": "0509",
            "name": "下一部：乾隆大藏经·大乘单译经·佛说月明菩萨经一卷"
        }
    },
    "juans": [
        {
            "id": "j0508-1",
            "type": "bt",
            "content": [
                "\n\n\n        佛说八大人觉经\n       \n\n"
            ]
        },
        {
            "id": "p-0",
            "type": "p",
            "content": [
                "为佛弟子，常于昼夜至心诵念八大人觉："
            ]
        },
        {
            "id": "p-1",
            "type": "p",
            "content": [
                "第一，觉悟世间无常，国土危脆，四大苦空；五阴无我，生灭变异，虚伪无主；心是恶源，形为罪薮。如是观察渐离生死。",
                "第二，觉知多欲为苦，生死疲劳从贪欲起。少欲无为，身心自在。",
                "第三，觉知心无厌足，唯得多求增长罪恶。菩萨不尔，常念知足，安贫守道，唯慧是业。",
                "第四，觉知懈怠坠落。常行精进，破烦恼恶，摧伏四魔，出阴界狱。",
                "第五，觉悟愚痴生死。菩萨常念广学多闻，增长智慧，成就辩才，教化一切悉以大乐。",
                "第六，觉知贫苦多怨，横结恶缘。菩萨布施，等念冤亲，不念旧恶，不憎恶人。",
                "第七，觉悟五欲过患。虽为俗人，不染世乐，念三衣瓶钵法器，志愿出家，守道清白，梵行高远，慈悲一切。",
                "第八，觉知生死炽然，苦恼无量。发大乘心，普济一切，愿代众生受无量苦，令诸众生毕竟大乐。"
            ]
        },
        {
            "id": "p-2",
            "type": "p",
            "content": [
                "如此八事，乃是诸佛菩萨大人之所觉悟。精进行道，慈悲修慧，乘法身船至涅槃岸，复还生死度脱众生。以前八事开导一切，令诸众生觉生死苦，舍离五欲，修心圣道。若佛弟子诵此八事，于念念中灭无量罪，进趣菩提，速登正觉，永断生死，常住快乐。"
            ]
        }
    ]
}